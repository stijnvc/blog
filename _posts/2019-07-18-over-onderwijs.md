---
title: (Dutch) De Engineer 2.0
summary: Over verandering in het onderwijs.
---


Dit is een uittreksel van het artikel [De Engineer 2.0: en zó denkt de student er over](https://medium.com/sambyhan/de-engineer-2-0-en-z%C3%B3-denkt-de-student-er-over-20821fd7de99) van SAM. SAM is een publicatie van de Hogeschool van Arnhem en Nijmegen, waaraan ik Industrieel Product Ontwerpen studeer.

<!-- more -->

---
[...]

### Hybride model

Stijn van Cuijk is van de ‘oude lichting’: een vijfdejaars IPO- student die de onderwijsverandering van dichtbij heeft meegemaakt. “Het grootste verschil zit hem volgens mij in de opzet van de opleiding. Voorheen werkten we in blokken die bestonden uit een vakkenpakket en een project. De vakken stonden in relatie tot dat project, wat het concreet maakte. Nu is er meer sprake van een hybride model.” Hij betwijfelt of dat goed werkt. “Een stage vraagt om fulltime, dedicated aandacht, daar hebben zowel bedrijven als studenten heel veel aan. Nu er drie dagen per week in projecten wordt gewerkt samen met bedrijven, denk ik dat je er zowel als student als ontwerpbureau minder uithaalt met een student die drie dagen aanwezig is. Ik vind dat wel een vreemde stap.”

> “Verandering is moeilijk voor alle partijen, dat kost heel veel tijd. Voor een overgangsfase doen ze het hier zo slecht nog niet, denk ik.”

### Komt multidisciplinair samenwerken te vroeg?

De behoefte aan het multidisciplinair werken herkent hij. “Ik snap ook heel goed dat de HAN nog steeds aan het zoeken is naar de juiste manier om dat aan te pakken.” Zelf merkte de IPO-student dat IPO een vreemde eend in de bijt is binnen het instituut Engineering. Het menstype is anders, wat samenwerken met werktuigbouwkundigen en elektrotechnici een uitdaging maakt. “We hebben het er veel over gehad met studenten en docenten. Wanneer je direct in een multidisciplinair projectteam wordt gezet, ligt de focus op dat samenwerken, terwijl je je eigen vakgebied na één studiejaar echt nog niet kent. De vraag is dus of het niet te vroeg komt, die vorm van samenwerken.”

### Diverse disciplines op verschillende momenten

Een andere uitdaging ziet Stijn in de manier van werken binnen de verschillende disciplines. “Je hebt niet de hele tijd elke discipline nodig. Voor ons begint een project bijvoorbeeld met een oriëntatie-of verkenningsfase. De rol van een werktuigbouwkundige is daar nog helemaal niet aan de orde.” Deze, en ook andere praktische problematiek is besproken tijdens de accreditatie van IPO, een proces waaraan Stijn tijdens zijn tussenjaar een actieve bijdrage heeft geleverd. “Toen bleek dat iedereen binnen IPO zich wel bewust is van dit soort zaken, maar dat ze niet altijd bij machte zijn om het ook op te lossen.” Hiermee doelt hij op kaders als wet- en regelgeving waaraan men zich moet houden. “Als student zou ik willen dat docenten meer vrijheid krijgen in het inrichten van hun onderwijs. Wij voelen ons gehoord, maar hun kunnen is beperkt.” Overall is Stijn nuchter en positief over het nieuwe curriculum. “Verandering is moeilijk voor alle partijen, dat kost heel veel tijd. Voor een overgangsfase doen ze het hier zo slecht nog niet, denk ik.”

### Goede docenten blijven het belangrijkst

De verandering die plaatsvindt, ziet Stijn als noodzakelijk. Het onderwijs is nu meer doordacht en logischer gestructureerd. Het is een stap vooruit. “Maar vanuit mijn perspectief wordt de kwaliteit van onderwijs uiteindelijk bepaald door de mensen die het onderwijs geven en niet door structuur en regels. Goede docenten zijn het allerbelangrijkste en ik moet zeggen: ik ben heel tevreden over de huidige docenten. We hebben persoonlijk contact, ze zijn toegankelijk en dat is prettig. Het is zelfs de reden waarom ik vijf jaar geleden besloot mijn studie te volgen aan de HAN.”

---
